<!DOCTYPE html>
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <title>Pokolenie KKB</title>
        <meta name="description" content="">
        <meta name="viewport" content="width=device-width, initial-scale=1">
        <link rel="stylesheet" href="">
    </head>
    <body>
        <div class="container"></h1>
            <h1 class="title">
                Pokolenie
            </h1>
            <h3 class="author">
                Krzysztof Kamil Baczyński
            </h3>
            <p class="text">
                    Wiatr drzewa spienia. Ziemia dojrzała.<br>
                    Kłosy brzuch ciężki w gorę unoszą<br>
                    i tylko chmury - palcom czy włosom<br>
                    podobne - suną drapieżnie w mrok.<br>
                    Ziemia owoców pełna po brzegi<br>
                    kipi sytością jak wielka misa.<br>
                    Tylko ze świerków na polu zwisa<br>
                    głowa obcięta strasząc jak krzyk.<br>
                    Kwiaty to krople miodu - tryskają<br>
                    ściśnięte ziemią, co tak nabrzmiała,<br>
                    pod tym jak korzeń skręcone ciała,<br>
                    żywcem wtłoczone pod ciemny strop.<br>
                    Ogromne nieba suną z warkotem.<br>
                    Ludzie w snach ciężkich jak w klatkach krzyczą.<br>
                    Usta ściśnięte mamy, twarz wilczą,<br>
                    czuwając w dzień, słuchając w noc.<br>
                    Pod ziemią drżą strumyki - słychać -<br>
                    Krew tak nabiera w żyłach milczenia,<br>
                    ciągną korzenie krew, z liści pada<br>
                    rosa czerwona. I przestrzeń wzdycha.<br>
                    Nas nauczono. Nie ma litości.<br>
                    Po nocach śni się brat, który zginął,<br>
                    któremu oczy żywcem wykłuto,<br>
                    Któremu kości kijem złamano,<br>
                    i drąży ciężko bolesne dłuto,<br>
                    nadyma oczy jak bąble - krew.<br>
                    Nas nauczono. Nie ma sumienia.<br>
                    W jamach żyjemy strachem zaryci,<br>
                    w grozie drążymy mroczne miłości,<br>
                    własne posągi - źli troglodyci.<br>
                    Nas nauczono. Nie ma miłości.<br>
                    Jakże nam jeszcze uciekać w mrok<br>
                    przed żaglem nozdrzy węszących nas,<br>
                    przed siecią wzdętą kijów i rąk,<br>
                    kiedy nie wrócą matki ni dzieci<br>
                    w pustego serca rozpruty strąk.<br>
                    Nas nauczono. Trzeba zapomnieć,<br>
                    żeby nie umrzeć rojąc to wszystko.<br>
                    Wstajemy nocą. Ciemno jest, ślisko.<br>
                    Szukamy serca - bierzemy w rękę,<br>
                    nasłuchujemy: wygaśnie męka,<br>
                    ale zostanie kamień - tak - głaz.<br>
                    I tak staniemy na wozach, czołgach,<br>
                    na samolotach, na rumowisku,<br>
                    gdzie po nas wąż się ciszy przeczołga,<br>
                    gdzie zimny potop omyje nas,<br>
                    nie wiedząc: stoi czy płynie czas.<br>
                    Jak obce miasta z głębin kopane,<br>
                    popielejące ludzkie pokłady<br>
                    na wznak leżące, stojące wzwyż,<br>
                    nie wiedząc, czy my karty iliady<br>
                    rzeźbione ogniem w błyszczącym złocie,<br>
                    czy nam postawią, z litości chociaż,<br>
                    nad grobem krzyż.<br>
            </p>
            <p class="data">
                22.07.1943
            </p>
        </div>
    </body>
</html>